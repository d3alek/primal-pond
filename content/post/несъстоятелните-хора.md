+++
date = "2015-12-07T01:49:25+02:00"
draft = false
title = "Несъстоятелните хора"

+++

В моята професионална сфера - информатиката, има един блян наречен несъстоятелна система (stateless system). Всяко цяло, което изпълнява някаква функция, може да бъде разглеждано като система, но нека вземем един уебсайт за пример. Несъстоятелността се състои в това системата да няма състояние, например сайтът да не ползва твърдия диск на машината за да запазва потребителска информация. Защо това е желателно? Сигурно е, че в един момент твърдият диск ще откаже и цялата потребителска информация ще бъде изубена. Не може да им се разчита. Изцяло несъстоятелни системи са често невъзможни - запазването на информация изисква състояние. Често под несъстоятелни системи в информатиката се разбират такива системи, които разчитат само на сигурно състояние. Например потребителската информация може да се запази в облака (например Amazon RDS), което ще даде гаранции за надеждността и цялостта на информацията. Така несъстоятелните системи са по-издръжливи при промяна, по-надеждни са и изискват по-малко поддръжка.

Дотук с информатиката. Какво става, ако разгледаме човека като система? Макар да е несъмнено по-сложен от уебсайт, човекът изпълнява много функции и спокойно пасва на дефиницията за система. Как би изглеждал несъстоятелният човек? Това е човек без състояние. Състоянието, по аналогия с уебсайта, се състои от нещата, които ако този човек загуби спира да фунцкионира нормално. Това са телесни проблеми - жажда, глад, болести, и душевни проблеми. И тук както в информатиката несъстоятелността се оказва утопична - всеки човек има тяло и то е състоятелно, орисано да огладнява и да се разболява. Но възможна ли е душевна несъстоятелност? Да вземем за пример човек с кола. Тази кола всеки ден му спестява часове път и е сериозна парична инвестиция. Един ден колата я няма - чупи се или бива открадната. Как този човек ще реагира на промяната в състоянието определя дали е несъстоятелен. В единия случай, нашият герой би се разстроил или депресирал, губейки своето настроение и творчески потенциал за известно време. В другия, той би приветствал промяната - карайки колело до работа за здраве или четейки книга в градския транспорт. Така стигаме до дефиницията за несъстоятелен човек:

Човек, чието щастие не се влияе от външни фактори, е несъстоятелен.

Точно както в информатиката, несъстоятелните хора са по-издръжливи на промяна.

Промяната е сигурна. В динамичния свят в който живеем няма ден като предишния. Хората около нас са двигатели на промяната, както и самите природни сили които например ни движат във всеки един момент с 30км/сек около Слънцето. Как да приветстваме промяната като несъстоятелни хора?
 
Следва продължение...
